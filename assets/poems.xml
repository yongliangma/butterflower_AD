<?xml version="1.0" encoding="utf-8"?>
<poemlist>
    <poem>
        <title>蝶恋花·花褪残红青杏小</title>
        <mainbody>花褪残红青杏小，
燕子飞时，
绿水人家绕。
枝上柳绵吹又少，
天涯何处无芳草。

墙里秋千墙外道，
墙外行人，
墙里佳人笑。
笑渐不闻声渐悄，
多情却被无情恼。
            </mainbody>
        <author>苏轼</author>
        <dynasty>宋</dynasty>
    </poem>
    <poem>
        <title>蝶恋花·蝶懒莺慵春过半 </title>
        <mainbody>蝶懒莺慵春过半，
花落狂风，
小院残红满。
午醉未醒红日晚，
黄昏帘幕无人卷。

云鬓鬅松眉黛浅，
总是愁媒，
欲诉谁消遣。
未信此情难系绊，
杨花犹有东风管。</mainbody>
        <author>苏轼</author>
        <dynasty>宋</dynasty>
    </poem>
    <poem>
        <title>蝶恋花·庭院深深深几许 </title>
        <mainbody>庭院深深深几许？
杨柳堆烟，
帘幕无重数。
玉勒雕鞍游冶处，
楼高不见章台路。
 
雨横风狂三月暮，
门掩黄昏，
无计留春住。
泪眼问花花不语，
乱红飞过秋千去。</mainbody>
        <author>欧阳修</author>
        <dynasty>北宋</dynasty>
    </poem>  
    <poem>
        <title>蝶恋花·几日行云何处去   </title>
        <mainbody>几日行云何处去？
忘了归来，
不道春将暮。
百草千花寒食路，
香车系在谁家树？ 

泪眼倚楼频独语，
双燕来时，
陌上相逢否？
撩乱春愁如柳絮，
依依梦里无寻处。</mainbody>
        <author>欧阳修</author>
        <dynasty>北宋</dynasty>
    </poem> 
    <poem>
        <title>蝶恋花·画阁归来春又晚 </title>
        <mainbody>画阁归来春又晚，
燕子双飞，
柳软桃花浅。
细雨满天风满院，
愁眉敛尽无人见。

独倚阑干心绪乱，
芳草芊绵，
尚忆江南岸。
风月无情人暗换，
旧游如梦空肠断。</mainbody>
        <author>欧阳修</author>
        <dynasty>北宋</dynasty>
    </poem> 
    <poem>
        <title>蝶恋花·谁道闲情抛弃久 </title>
        <mainbody>谁道闲情抛弃久？
每到春来，
惆怅还依旧。
日日花前常病酒，
不辞镜里朱颜瘦。 

河畔青芜堤上柳，
为问新愁，
何事年年有？
独立小桥风满袖，
平林新月人归后。</mainbody>
        <author>冯延巳</author>
        <dynasty>五代</dynasty>
    </poem>
    <poem>
        <title>蝶恋花·伫倚危楼风细细 </title>
        <mainbody>伫倚危楼风细细，
望极春愁，
黯黯生天际。
草色烟光残照里，
无言谁会凭阑意？ 

拟把疏狂图一醉，
对酒当歌，
强乐还无味。
衣带渐宽终不悔，
为伊消得人憔悴。</mainbody>
        <author>柳永</author>
        <dynasty>北宋</dynasty>
    </poem>
    <poem>
        <title>蝶恋花·初捻霜纨生怅望 </title>
        <mainbody>初捻霜纨生怅望。
隔叶莺声，
似学秦娥唱。
午睡醒来慵一饷，
双纹翠簟铺寒浪。

雨罢苹风吹碧涨。
脉脉荷花，
泪脸红相向。
斜贴绿云新月上，
弯环正是愁眉样。</mainbody>
        <author>晏几道</author>
        <dynasty>北宋</dynasty>
    </poem>
    <poem>
        <title>蝶恋花·梦入江南烟水路 </title>
        <mainbody>梦入江南烟水路，
行尽江南，
不与离人遇。
睡里消魂无说处，
觉来惆怅消魂误。 

欲尽此情书尺素，
浮雁沉鱼，
终了无凭据。
却倚缓弦歌别绪，
断肠移破秦筝柱。</mainbody>
        <author>晏几道</author>
        <dynasty>北宋</dynasty>
    </poem>
    <poem>
        <title>蝶恋花·醉别西楼醒不记 </title>
        <mainbody>醉别西楼醒不记，
春梦秋云，
聚散真容易。
斜月半窗还少睡，
画屏闲展吴山翠。　

衣上酒痕诗里字，
点点行行，
总是凄凉意。
红烛自怜无好计，
夜寒空替人垂泪。</mainbody>
        <author>晏几道</author>
        <dynasty>北宋</dynasty>
    </poem>
    <poem>
        <title>蝶恋花·移得绿杨栽后院 </title>
        <mainbody>移得绿杨栽后院，
学舞宫腰，
二月青犹短。　
不比灞陵多送远，
残丝乱絮东西岸。

几叶小眉寒不展，
莫唱《阳关》，
真个肠先断。
分付与春休细看，
条条尽是离人怨。</mainbody>
        <author>张先</author>
        <dynasty>北宋</dynasty>
    </poem>
    <poem>
        <title>蝶恋花·六曲阑干偎碧树 </title>
        <mainbody>六曲阑干偎碧树，
杨柳风轻，
展尽黄金缕。
谁把钿筝移玉柱，
穿帘海燕双飞去。 

满眼游丝兼落絮，
红杏开时，
一霎清明雨。
浓睡觉来莺乱语，
惊残好梦无寻处。</mainbody>
        <author>晏殊</author>
        <dynasty>北宋</dynasty>
    </poem>
    <poem>
        <title>蝶恋花·槛菊愁烟兰泣露 </title>
        <mainbody>槛菊愁烟兰泣露，
罗幕轻寒，
燕子双飞去。　
明月不谙离恨苦，
斜光到晓穿朱户。　

昨夜西风凋碧树，
独上高楼，
望尽天涯路。　
欲寄彩笺兼尺素，
山长水阔知何处！</mainbody>
        <author>晏殊</author>
        <dynasty>北宋</dynasty>
    </poem>
    <poem>
        <title>蝶恋花·月皎惊乌栖不定 </title>
        <mainbody>月皎惊乌栖不定，
更漏将阑，
轳辘牵金井。
唤起两眸清炯炯，
泪花落枕红绵冷。 

执手霜风吹鬓影，
去意徊徨，
别语愁难听。
楼上阑干横斗柄，
露寒人远鸡相应。</mainbody>
        <author>周邦彦</author>
        <dynasty>北宋</dynasty>
    </poem>   
    <poem>
        <title>蝶恋花·卷絮风头寒欲尽 </title>
        <mainbody>卷絮风头寒欲尽，
坠粉飘香，
日日红成阵。
新酒又添残酒困，
今春不减前春恨。 

蝶去莺飞无处问，
隔水高楼，
望断双鱼信。
恼乱横波秋一寸，
斜阳只与黄昏近。</mainbody>
        <author>赵令畤</author>
        <dynasty>北宋</dynasty>
    </poem>      
    <poem>
        <title>蝶恋花·欲减罗衣寒未去 </title>
        <mainbody>欲减罗衣寒未去，
不卷珠帘，
人在深深处。
红杏枝头花几许？
啼痕止恨清明雨。 

尽日沉烟香一缕，
宿酒醒迟，
恼破春情绪。
飞燕又将归信误，
小屏风上西江路。</mainbody>
        <author>赵令畤</author>
        <dynasty>北宋</dynasty>
    </poem>
    <poem>
        <title>蝶恋花·庭院黄昏春雨霁 </title>
        <mainbody>庭院黄昏春雨霁，
一缕深心，
百种成牵系。　
青翼蓦然来报喜，
鱼笺微谕相容意。
　
待月西厢人不寐，
帘影摇光，
朱户犹慵闭。　
花动拂墙红萼坠，
分明疑是情人至。</mainbody>
        <author>赵令畤</author>
        <dynasty>北宋</dynasty>
    </poem>
    <poem>
        <title>蝶恋花·几许伤春春复暮 </title>
        <mainbody>几许伤春春复暮，
杨柳清阴，
偏碍游丝度。
天际小山桃叶步，
白苹花满湔裙处。 

竟日微吟长短句，
帘影灯昏，
心寄胡琴语。
数点雨声风约住，
朦胧淡月云来去。</mainbody>
        <author>贺铸</author>
        <dynasty>北宋</dynasty>
    </poem>
    <poem>
        <title>蝶恋花·何物能令公怒喜 </title>
        <mainbody>何物能令公怒喜，
山要人来，
人要山无意。
恰似哀筝弦下齿，
千情万意无时已。

自要溪堂韩作记，
今代机云，
好语花难比。
老眼狂花空处起，
银钩未见心先醉。</mainbody>
        <author>辛弃疾</author>
        <dynasty>南宋</dynasty>
    </poem>
    <poem>
        <title>蝶恋花·九畹芳菲兰佩好 </title>
        <mainbody>九畹芳菲兰佩好，
空谷无人，
自怨蛾眉巧。
宝瑟泠泠千古调，
朱丝弦断知音少。 

冉冉年华吾自老，
水满汀洲，
何处寻芳草？
唤起湘累歌未了，
石龙舞罢松风晓。</mainbody>
        <author>辛弃疾</author>
        <dynasty>南宋</dynasty>
    </poem>    
    <poem>
        <title>蝶恋花·泪湿罗衣脂粉满 </title>
        <mainbody>泪湿罗衣脂粉满，
四叠阳关，
唱到千千遍。
人道山长水又断，
潇潇微雨闻孤馆。

惜别伤离方寸乱，
忘了临行，
酒盏深和浅。
好把音书凭过雁，
东莱不似蓬莱远。</mainbody>
        <author>李清照</author>
        <dynasty>宋</dynasty>
    </poem>
    <poem>
        <title>蝶恋花·永夜恹恹欢意少 </title>
        <mainbody>永夜恹恹欢意少，
空梦长安，
认取长安道。
为报今年春色好，
花光月影宜相照。

随意杯盘虽草草，
酒美梅酸，
恰称人怀抱。
醉里插花花莫笑，
可怜春似人将老。</mainbody>
        <author>李清照</author>
        <dynasty>宋</dynasty>
    </poem>        
    <poem>
        <title>蝶恋花·小雨初睛回晚照 </title>
        <mainbody>小雨初睛回晚照，
金翠楼台，
倒影芙蓉沼。
杨柳垂垂风袅袅，
嫩荷无数青钿小。

似此园林无限好，
流落归来，
到了心情少。
坐到黄昏人悄悄，
更应添得朱颜老。</mainbody>
        <author>王诜</author>
        <dynasty>北宋</dynasty>
    </poem>  
    <poem>
        <title>蝶恋花·遥夜亭皋闲信步</title>
        <mainbody>遥夜亭皋闲信步，
乍过清明，
早觉伤春暮。
数点雨声风约住，
朦胧淡月云来去。

桃李依依春暗度，
谁在秋千，
笑里低低语。
一片芳心千万绪，
人间没个安排处。</mainbody>
        <author>李煜</author>
        <dynasty>南唐</dynasty>
    </poem>  
    <poem>
        <title>蝶恋花·辛苦最怜天上月 </title>
        <mainbody>辛苦最怜天上月，
一夕如环，
夕夕都成珏。
若似月轮终皎洁，
不辞冰雪为卿热。 

无那尘缘容易绝，
燕子依然，
软踏帘钩说。
唱罢秋坟愁未歇，
春丛认取双栖蝶。</mainbody>
        <author>纳兰容若</author>
        <dynasty>清</dynasty>
    </poem>  
    <poem>
        <title>蝶恋花·萧瑟兰成看老去 </title>
        <mainbody>萧瑟兰成看老去，
为怕多情，
不作怜花句。
阁泪倚花愁不语，
暗香飘尽知何处。

重到旧时明月路，
袖口香寒，
心比秋莲苦。
休说生生花里住，
惜花人去花无主。</mainbody>
        <author>纳兰容若</author>
        <dynasty>清</dynasty>
    </poem>
    <poem>
        <title>蝶恋花·阅尽天涯离别苦 </title>
        <mainbody>阅尽天涯离别苦，
不道归来，
零落花如许。 
花底相看无一语，
绿窗春与天俱莫。 

待把相思灯下诉，
一缕新欢，
旧恨千千缕。 
最是人间留不住，
朱颜辞镜花辞树。</mainbody>
        <author>王国维</author>
        <dynasty>清</dynasty>
    </poem>        
    </poemlist>